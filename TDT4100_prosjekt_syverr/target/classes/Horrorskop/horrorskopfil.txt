Venus er i senit, og Jupiter står høyt på himmelen. Dette har selvsagt ingen innvirkning på livet ditt.
Din livslange drøm om berømmelse vil endelig gå i oppfyllelse når avisene får nyss om din grusomme bortgang.
Vokt deg for folk som går bak din rygg. Særlig om de bærer på uansvarlig lange stiger.
Stjernene forteller at du har noe svært ubehagelig i vente, om du ikke forlater TV-studioet deres umiddelbart.
Kjærlighetens veier er som kjent uransakelige. Du vil få et siste gjensyn med din elskede denne måneden, idet hun og barnevernet entrer rettssalen for å vitne mot deg.
Stjernenes spådommer vil være så vage og abstrakte at du vil svelge dem rått.
Stjernene er sikre på at du vil treffe den rette denne måneden. De er derimot noe usikre på hvorfor den rette er et syv-tonns vogntog.
Evigt eies kun det tapte, skrev Henrik Ibsen en gang. Men det får du uansett snart erfare.
Morgendagen vil by på en oppkvikkende strøm av nye impulser. Nærmere bestemt 750 volt.
Det er mange fisk i havet, men dessverre er ingen av dem interessert i deg.
Det er på tide å gå foran som et godt eksempel. Dessverre vil ingen andre følge deg i martyrdøden for å skape blest rundt den mulige utryddelsen av granbillen.
Din blinde tillit til det skrevne ord vil bli ytterligere styrket denne uken, når dette horoskopet viser seg å stemme 100% med fremtiden.
Denne uken vil vennene dine vie deg en nestekjærlighet og omsorg du ikke ante eksisterte mens du var i live.
Noen mennesker har en stor drøm her i livet, som det ikke blir noe av. Du har ingen slik drøm, og den blir det heller ikke noe av.
Små feil får som regel små konsekvenser, men det er ingen regel uten unntak. Denne uken vil du bli heftig diskutert blant de ansatte på tannlegekontoret, etter å ha forvekslet tannbørste med barberhøvel.
En venninne kommer til å beskylde deg for å være barnslig, men hun er uansett bare en promp.
Du har en målestokk du måler mennesker etter, og den er nokså streng. Men av sikkerhetsgrunner får kun barn over 120 centimeter kjøre karusellen.
Denne uken vil du mistenke at noen utnytter spirituelle, lettlurte og irrasjonelle sjeler som deg selv, ved hjelp av vage klisjéer som spiller på dine dypeste lengsler og usikkerheter. I tillegg ligger kjærligheten på vent rundt neste sving, om du spiller kortene dine riktig.
Et viktig vennskap vil bli satt på prøve denne uken, men heldigvis er det flervalg.
Av en merkelig grunn, antagelig relatert til tidsmangel, vil horoskopet ditt være helt identisk med værens.
Det var alltid meningen at du skulle bli noe stort, men du er altfor lat.
Denne uken vil du endelig få utløp for en hobby du elsker, til dine ofres gru.
Stjernene råder deg til å investere i bitcoin den kommende uken, men understreker at de ikke står ansvarlig for eventuelle tap.
I fortiden har det aller meste du har forsøkt deg på, gått galt. Det er på tide å ta et hint.
I alle år har du ventet på den rette personen å åpne ditt store, ensomme hjerte for. Ikke ante du at det skulle bli obdusenten.
Når det føles som du alltid mislykkes her i livet, og som slitet aldri tar slutt, husk at det bare er forbigående. (Livet, altså.)
Alle og enhver kan se skriften på veggen: Det HOME-skiltet må ned.
Stjernene spår at morgendagen vil være den verste dagen i ditt liv. Hittil.
Selv om du aldri evner å ta imot kritikk som en behersket voksen, har du iallfall blitt god på å kvitte deg med lik.
Du vil føle deg både skuffet og lurt når du gjenfødes som afghansk jentebarn umiddelbart etter selvmordet.
Selv om den fredelige evigheten før din fødsel er helt identisk med evigheten etter din død, blir du livredd av tanken på sistnevnte. Det finnes piller for sånt.
Å godta Jesus Kristus som din herre og frelser på dødsleiet medfører ikke at Gud setter strek over din blodige, pedofile fortid. Du må angre litt også.
Du har helt rett – det er verden som er vrang. Ikke la pleierne fortelle deg noe annet.
Om du føler deg liten og ubetydelig denne uken, husk at du i universets store sammenheng er mye mindre.
Stjernene erklærer at den som ikke tar lærdom av fortiden, er dømt til å gjenta den. Uheldigvis har du regelrett glemt det rwandiske folkemordet.
Det var ikke deg hun vinket til.
Når spøkefugler spør deg hva du fikk til jul i år, bør du være ytterst forsiktig med å svare. Det har nemlig ikke vært jul i år.
Du vil være så heldig å få oppleve et stjerneskudd i år, og så uheldig å bli skutt.
Stjernene spår at din dype viten om astrologi bunner i en tilsvarende mangel på fornuft.
Når vennene dine slutter å hilse på deg og ingen gjengjelder smilet ditt på bussen, vil du få en fæl følelse av å være et slags sosialt spøkelse. Den nye evnen til å levitere gjennom vegger gjør ikke saken bedre.
Ifølge den kinesiske månekalenderen går vi nå inn i tigerens år, hvor elementene tre og vann vil gi gode muligheter for velstand og personlig utvikling. Dette er imidlertid bare piss.
Hvert syvende år er alle cellene i kroppen byttet ut med nye, noe som teoretisk sett fritar oss fra tankene og handlingene til personen vi en gang var. I praksis er dette dog en svært dårlig forsvarstale.
Hellet er med deg i år, og det kan fort skje endringer på kjærlighetsfronten. Samt på sorgfronten, angstfronten og hatfronten.
Ting går ikke helt din vei i dag, men på den lyse siden er alt ved det vanlige.
En slu aktør har tatt steget inn i en ny bransje denne uken, på jakt etter å utnytte lettlurte sjeler som deg selv. Med tilbudskoden HORRORSKOP får du forresten 30% rabatt på alle kjøkkenvarer fra Kitchn.
Uranus’ posisjon på stjernehimmelen markerer en stor forandring for deg, slik som for de 658 millionene andre med samme stjernetegn.
Du skal få en dag i morgen, med blanke og nye ark. Det er altså på tide å fikse den printeren.
Du vil oppleve en underlig følelse av déjà vu neste uke, uten å være i stand til å huske hvorfor. Slik er det dessverre med gryende demens.
I egne øyne er du kanskje en jomfru i nød, men for alle andre er du bare en incel.
Amors piler har truffet blink, og Jomfruen er hjelpeløst forelsket i deg. Grip sjansen til et kyss når du får den.
Du lærer så lenge du lever, om ikke glemselen tar deg først. Noe den vil.
Stjernene melder om lavt skydekke, regn og temperaturer rundt to plussgrader.
Forelskelse gjør den kloke dum, men ikke bekymre deg. Du blir verken forelsket eller klok.
Tyren ønsker å drepe deg, så ha peppersprayen klar om dere havner på tomannshånd.
Du vil enkelt avfeie en 400 år gammel vitenskapelig tradisjon tuftet på bevis og systematisk tvil når du oppdager den langt eldre boken med Sannheten.
Ville du ha ønsket å få vite dødsdatoen din, det vil si 2. mars 2023?
Ordtaket «nød lærer naken kvinne å spinne» får en helt ny betydning denne uken, når du sper på studielånet med poledancing.
Kjærligheten venter rett rundt neste hjørne, alle fem bevæpnede og klare.
Hele livet har du ofret din tid og dine krefter – ja hele din frie tanke – for troen på den sanne gud. Ganske snart får du svaret på om det var verdt det.
Vennskap, vennskap, vennskap og vennskap er i horoskopet ditt denne uken, antagelig på grunn av en teknisk feil.
Størst av alt er kjærligheten, men bittelitt større er faktisk Big P — verdens største gresskar.
Venus og Saturn befinner seg i området for kjærlighet og tillit, noe som tyder på at du har en god uke i vente. Mars er imidlertid i området for hat og svik, så hvem vet?
Atomene som nå utgjør kroppen din har i 13 milliarder år streifet formålsløst rundt i rommet. Du er altså ikke lat, bare tradisjonsbevisst.
Du har alltid lagt din stolthet i å snakke rett fra leveren, men burde nok i noe større grad brukt hjernen.
Det er på tide å senke tempoet litt og unne seg en pust i bakken. Du har løpt fra vekterne nå.
Verden er din scene, du er bare en fryktelig skuespiller.
Stjernene spår at du snart vil gjennomgå en stor livsforandring som får dype og uventede implikasjoner for framtiden din. Forresten er det aldri for tidlig å skrive testament.
Selv om du aldri har vært med på en trekant før, er det ingen grunn til bekymring når du denne uken får sjansen. Du er jo en kløpper i trigonometri.
Alt er riktignok lov i krig og kjærlighet, men den nervegassen kunne du spart deg for.
Denne uken vil livet ditt passere i revy, komplett med sanginnslag, ordspillhumor og bollesalg i pausen.
Om du synes livet er kjipt, kan du trøste deg med at det er langt bedre enn etterlivet.
Livet ditt er en drøm, drømt av en febersyk polakk ved navn Jakub Zieliński. Dessverre for deg er Jakub nær ved å våkne.